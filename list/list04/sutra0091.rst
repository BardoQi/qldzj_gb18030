第0091部～显无边佛土功德经一卷
==================================

**唐三藏法师玄奘奉诏译**

**显无边佛土功德经(与华严经寿量品同)**


　　如是我闻：一时，薄伽梵在摩揭陀国闲寂法林，坐妙菩提金刚坚固无量妙宝共所庄严红莲华台师子座上，与十不可说俱胝那庾多百千佛土极微尘数大菩萨俱，及诸天、人、阿素洛等，无量大众前后围绕。

            　　尔时，会中有一菩萨摩诃萨，名不可思议光王，承佛威神，从座而起，顶礼佛足，合掌恭敬，而白佛言：“世尊，诸佛国土，时分庄严，有胜劣不？”

            　　佛言：“善男子，我此索诃世界，释迦牟尼佛土一劫，于极乐世界无量光佛土，为一昼夜。极乐世界一劫，于袈裟幢世界金刚坚固欢喜佛土，为一昼夜。袈裟幢世界一劫，于不退轮音世界极妙圆满红莲敷身佛土，为一昼夜。不退轮音世界一劫，于绝尘世界法幢佛土，为一昼夜。绝尘世界一劫，于明灯世界师子佛土，为一昼夜。明灯世界一劫，于妙光世界遍照佛土，为一昼夜。妙光世界一劫，于难超世界身放法光佛土，为一昼夜。难超世界一劫，于庄严世界一切神通慧光王佛土，为一昼夜。庄严世界一劫，于镜轮世界月觉佛土，为一昼夜。善男子，如是世界展转渐增，满十不可说俱胝那庾多百千佛土极微尘数世界佛土，最后世界，佛土一劫，于莲华德世界贤德佛土，为一昼夜。于彼世界，诸菩萨众，修治殊胜普贤行地。

            　　“善男子，如诸世界昼夜渐增，如是诸佛寿量身相，菩萨世界庄严亦尔，由彼有情福转增故。若有善男子、善女人，闻此显示无边佛土功德法门，欢喜信重，受持读诵，如理思惟，广为他说，临命终时，十方佛土无量诸佛，皆现其前慰喻赞美，令其增进无量善根，随愿往生诸佛净国，乃至无上正等菩提，于生生中常忆宿命，修菩萨行速得圆满。”

            　　时，薄伽梵说此经已，不可思议光王菩萨摩诃萨，并诸天、人、阿素洛等一切众会，闻佛所说，皆大欢喜，信受奉行。
